# A DÖ-ről

Az Eötvös József Gimnázium Diákönkormányzata, ha nem is a jelenlegi formájában, már több mint fél évszázados múltra tekint vissza. Ezen idő alatt előfordult, hogy elsősorban az érdekképviselet terén működött, más időszakokban pedig inkább a programkoordináció irányításában járt élen.

## A DÖ működése

A jelenlegi struktúra szerint az osztályok delegáltakat küldenek az Diákönkormányzat Parlamentjébe, amely havi rendszerességgel ülésezik, és évente egyszer nyitott szavazáson választ Diákönkormányzat Elnököt. Az Elnök irányítja a Kormányt, amelynek fő felelőssége az iskolai programok megvalósítása.

A DÖ fő döntéshozó testülete, a Parlament szavazás útján hozhat döntéseket és határozatokat az iskolai ügyekben, amit a hatályos oktatási törvények, az iskolai Házirend/Pedagógiai Program/SzMSz és a DÖ alkotmányának megfelelően az iskola vezetőségének és a DÖ kormányának figyelembe kell vennie.
Az osztályok 2 képviselőt delegálhatnak a DÖ Parlamentbe, akik szavazójoggal rendelkeznek. A képviselők feladata, hogy az információkat eljuttassák az osztályuknak és képviseljék az annak érdekeit.
Parlament legalább kéthavonta, az Eötvös napok előtt általában 2-3 hetente tartott ülésen tárgyalja meg a diákságot érintő témákat.

## DÖ által szervezett programok

A DÖ fő feladata a diákok érdekképviselete, valamint a diákok számára szervezett programok megvalósítása. A DÖ által szervezett programok közül a legnagyobbak a következők:

### Eötvös Napok

Az Eötvös Napok a Diákönkormányzat által szervezett legnagyobb 3 napos program, amely minden év őszén kerül megrendezésre. Ez alatt az osztályok lehetőséget kapnak érdekes játékok, versenyek és sportesemények megrendezésére, amelyekkel csak úgy, mint a programokon való részvételért pontokat gyűjthetnek, és a legtöbb pontot összegyűjtő osztály nyer egy szabad napot. Az Eötvös napok első legnagyobb programja a Gólyabál, amelyre a gólyaosztályok szeptembertől kezdve készülnek a bemutatkozásukkal és cserébe a Diákelnök Eötvös-diákokká avatja őket és az iskola diákjai és tanárai meglepetéssel kedveskednek nekik. Másnap reggel kezdődnek az előadássorozatok, ahol diákok, tanárok és meghívott vendégek egyaránt tarthatnak előadásokat különböző témákról, mint például interaktív táncbemutatók, bűvészbemutatók, élménybeszámolók világkörüli utakról és elismert előadók élménybeszámolóiról. Másnap este kerül megrendezésre a Ki Mit Tud?, amelyen az iskola diákjai bemutathatják tehetségüket az egész iskola előtt. Amikor nincs közös nagyprogram, folyamatosan zajlanak különböző játékok és sportesemények, mint például Twister, Egy perc és nyersz vagy akár tanár-diák kosármeccs és Quidditch. Nagy sporteseménynek számít a hagyományos 12 órás foci, amely szombat este 6-tól vasárnap reggel 6-ig tart és alatta folyamatos filmvetítéseken, további játékokon, táncokon vehetnek részt a diákok.

### Valentin-napi levélküldés

A szaloncukorküldéshez hasonló hagyomány azzal a különbséggel, hogy szív alakú kártyákkal kedveskedhetnek egymásnak az iskola diákjai. A Valentin napi köszöntések mindenkihez eljutnak február 14-ig.

### Szaloncukorküldés

A már hagyománynak számító Mikulás napi szaloncukorküldés minden évben hatalmas sikert arat. A diákönkormányzat szponzorálásával és közreműködésével minden decemberben egy lelkes osztály tagjai várják a szünetekben 1 napon át a diákokat, akik fejenként 3 kártyára írhatják rá jókívánságaikat 1-1 személynek (diákoknak, tanároknak, iskolai személyzetnek egyaránt). Ezeket osztályokra szétválogatva az Eötvös mikulása december 6-ára mindenkihez eljuttatja a jókívánságokhoz csatolt Mikulás napi szaloncukrokat.

### 12 órás foci

Az Eötvösben a Diákönkormányzata által szervezett 12 órás foci hagyománynak számít, és sokak által a legjobban várt program minden évben. Eleinte az Eötvös Napok része volt, mostanra önálló programmá nőtte ki magát. Ahogy a neve is utal rá: este hattól reggel hatig, azaz 12 órán keresztül mérkőzhetnek meg egymással a diákok csapatai a tornacsarnokban. De a sportolás és a szurkolás mellett más tevékenységekre is van lehetőség, például társasozni, mozizni vagy táncolni is lehet más termekben.

### Bál

A 2022/2023-as tanévben teljesen új rendezvénnyel készült a Diákönkormányzat a diákok számára. 2023. február 26-án megrendezésre került az első Eötvös-Veres Pálné Bál. A két iskolából összesen 400 diák és számos tanár vett részt. Az este folyamán volt lehetőség tánc tanulásra, tombolán való részvételre, továbbá a díszteremben állófogadásra, melyet a két iskola diákjai élőzenével kísértek. Az este további részében a legnépszerűbb zenékre szórakozhattak a diákok.
